Крило представља главну узгонску површину авиона, односно омогућава лет авиона. Такође, обезбеђује и попречну стабилност авиона. 
На крило се причвршћују носачи за убојна средства, допунски резервоари горива, мотори, главне ноге стајног трапа, а у крилу се смештају горивни резервоари и разни агрегати. 
При пројектовању авиона главна пажња се посвећује обликовању крила и избору аеропрофила.

1. Правоугаоно крило

[Slika 1](../../../obradjeno/konstrukcija_aviona/konstrukcija_aviona-6/slike/1.png)

Правоугаоно крило се примењује на конфигурацијама биплана и моноплана са упорницама. Добра особина је лакоћа израде, али производи доста велики отпор.

2. Елиптично крило 

[Slika 2](../../../obradjeno/konstrukcija_aviona/konstrukcija_aviona-6/slike/2.png)

Елиптично крило је најбоље у аеродинамичком смислу (највећи коефицијент узгона Cz и најмањи коефицијент отпора Cx), али  је доста тешко за израду.
Као компромис ова два концепта настало је трапезно крило.

3. Трапезно крило

[Slika 3](../../../obradjeno/konstrukcija_aviona/konstrukcija_aviona-6/slike/3.png)

Карактеристичан параметар за трапезно крило је сужење крила n=lk/lo gde je:
lo - дужина тетиве аеропрофила на крају крила
lk - дужина тетиве аеропрофила у корену крила
Већа конструкцијска дебљина крила омогућава и боље искоришћење унутрашње запремине крила (лакши смештај стајног трапа).
Недостатак трапезног крила огледа се у томе што се отцепљење струје са повећањем нападног угла јавља прво на крајевима крила, па крилца постају мање ефикасна. Ово се решава уградњом винглета на крајевима крила.

4. Стреласто крило

[Slika 4](../../../obradjeno/konstrukcija_aviona/konstrukcija_aviona-6/slike/4.png)

Стреласто крило нашло је примену у великом дијапазону брзина М = (0.8 ÷ 1.8), а конструкцијски је компликованије за израду од претходних крила, има и већу конструкцијску масу за исти распон, јер су му рамењаче дуже. При повећању нападног угла, отцепљење струјница почиње прво на крајевима и то пре него што авион достигне критични нападни угао. Ово се такође решава уградњом винглета.

5. Делта крило

[Slika 5](../../../obradjeno/konstrukcija_aviona/konstrukcija_aviona-6/slike/5.png)

Делта-крило примењује се за авионе суперсоничних брзина М = (2 ÷ 3), а одликује семалом виткошћу и великом стрелом
Дурал је уобичајени материјал од којег се конструишу крила и најчешћи је материјал за конструкцију крила на транспортним авионима.
Савремене летелице теже ка лакшим и јачим материјалима широм структуре трупа и крила. Постоје крила у потпуности направљена од карбонских влакана или других композитних материјала, као и крила направљена од комбинације материјала у циљу максималне чврстоће и минималне масе. Код савремених авиона се око 60% структуре авиона прави од композита: подне греде, врата стајног трапа, носачи мотора, нападне ивице, рамењаче вертикалног и хоризонаталног стабилизатора, итд.

Krilo

Крило је израђено од низа елемената који су повезани у целину и образују конструкцију крила. Конструкција крила је обложен одговарајућом оплатом.

[Slika 6](../../../obradjeno/konstrukcija_aviona/konstrukcija_aviona-6/slike/6.png)

У току лета крило је изложено :
1. Динамичким оптерећењима која потичу од разлике притисака испод и изнад крила у току лета
2. Моментом савијања који се  јавља услед конзолног причвршћивања за труп и деловањем силе узгона крила
3. Моментом увијања који се јавља при употреби крилаца
4. Трансверзалним силама које се јављају услед конструкцијских оптерећења

Основни делови крила су : 

1. Рамењаче

Најодговорнији и најоптерећенији делови крила. То су главне греде носећег сиситема и носе силе савијања, а код крила са упорницама изложене су и допунским аксијалним силама.

[Slika 7](../../../obradjeno/konstrukcija_aviona/konstrukcija_aviona-6/slike/7.png)

Можемо сматрати да су рамењаче аналогија лонгеронима на трупу.
Причвршћене су за труп помоћу окова.
Састоје се од горњег и доњег појаса (1) круто спојеним са једним или више вертикалних зидова (2). Ради повећања стабилности, зидови могу бити ојачани, а зависно од величине момента савијања могу бити ојачани и појасеви.

[Slika 8](../../../obradjeno/konstrukcija_aviona/konstrukcija_aviona-6/slike/8.png), слика  - делови рамењаче

Рамењаче могу бити израђене од метала, дрвета или композитних материјала, зависно од критеријума за пројектовање одређеног ваздухоплова

[Slika 9](../../../obradjeno/konstrukcija_aviona/konstrukcija_aviona-6/slike/9.png), слика - дуралска рамењача за крило са носећом оплатом

Неке металне и композитне рамењаче крила задржавају облик појасева I профила, али зид има облик синусне кривудаве решетке

[Slika 10](../../../obradjeno/konstrukcija_aviona/konstrukcija_aviona-6/slike/10.png), слика – модерна концепција зида рамењаче (sine wave web)

По правилу, крило има две рамењаче. Једна рамењача обично се налази ближе нападној ивици крила, а друга на приближно две трећине удаљености према задњој ивици крила. Без обзира на тип, рамењача је најважнији део крила. Када се други конструктивни чланови крила оптерете, највећи део резултујућег напрезања, ипак трпи рамењача.

Поред тога, постоји „Fail Safe“ конструкција  рамењаче. „Fail Safe“ значи да ако један члан структуре доживи лом или оштећење, други део структуре преузима оптерећење оштећеног члана и омогућава даљи рад. Рамењача са Fail Safe конструкцијом приказана је на слици. Ова рамењача је направљена из два дела.

[Slika 11](../../../obradjeno/konstrukcija_aviona/konstrukcija_aviona-6/slike/11.png)

Горњи део представља појас спојен заковицама. Доњи део је једна екструзија која се састоји од доњег појаса и зида на којем се види спој (Splice) са горњим делом.

Ова два дела су спојени заједно да би формирали рамењачу. Ако се било који сегмент ове врсте рамењаче сломи, други може и даље носити терет. Ово је безбедносна (Fail Safe) концепција.

2. Ребра крила

[Slika 12](../../../obradjeno/konstrukcija_aviona/konstrukcija_aviona-6/slike/12.png)

Ребра имају двоструки задатак : 
- осигурање облика пресека крила (аеропрофилност) 
- пренос трансверзалних аеродинамичких сила са оплате на рамењачу. 
То су попречни елементи крила и састоје се из два појаса (за које се закива оплата) и зида. У појасевима су постављени отвори за пролаз уздужница.

3. Уздужнице или стрингери

[Slika 13](../../../obradjeno/konstrukcija_aviona/konstrukcija_aviona-6/slike/13.png), Веза металног ребра са рамењачом и уздужницама, 

1. Рамењача
2. Уздужница
3. Ребро
4. Отвори за уздужнице на ребру

Уздужнице су елементи крила који имају улогу да повећавају отпорност оплате, примају заједно са оплатом оптерећење од момената увијања и предају оптерећења ребрима. Заједно са ребрима уздужнице смањују слободна поља оплате и не дозвољавају да дође до гужвања. Број уздужница зависи од конструкције крила и оне чине 5-10% од тежине крила.

4. Корен и крај крила, нападне ивице

Спој крила и трупа је остварен у корену крила помоћу окова. Окови се налазе на крајевима рамењача крила. Спој је често прекривен аеродинамичком облогом, да би се постигло ламинарно струјање у овој области

Нападне ивице крила служе за ојачавање предњег дела конструкције крила, повећавајући отпорност у току опструјавања и евентуалних механичких удара.
У циљу спречавања формирање леда на нападној ивици крила великих летелица, врућ ваздух из мотора је често  каналисан од корена до врха, дуж нападне ивице крила. Нападне и излазне ивице представљају ојачање предње и  задње контуре крила и помажу одржавању аеропрофилности по распону крила.

5. Лукови

На крајевима крила се налазе лукови који служе за херметизацију - заптивање крила. Још једна улога лукова је побољшање опструјавања горњаке и доњаке крајева крила, чиме се смањује вртложење. Често се овај део крила назива и терминезон. У случају оштећења краја крила, довољно је заменити терминезон. Један од разлога за то је велика могућност на оштећења врхова крила, посебно током руковања авионом на земљи и таксирању.

[Slika 14](../../../obradjeno/konstrukcija_aviona/konstrukcija_aviona-6/slike/14.png)

6. Окови

Разликујемо главне и помоћне окове. Главни окови су везивни елементи крила за труп. Такође, представљају и везу са моторима. 
Помоћни окови служе као веза са стајним трапом. Већ смо говорили и о вези репних површина са трупом.
Окови морају бити јаки, израђени од легираног челика, а често се користи и титанијум када су у питању окови за моторе.

7. Оплата

Оплата је носећи део структуре и прима на себе аеродинамичко оптерећење један део момента савијања и момента увијања. 
Већина ваздухоплова за транспорт и велике перформансе користе дурал и композите за оплату крила. Оплата крила је јача (дебља) обично у близини корена крила.
Основна намена оплате је да прими аеродинамичке силе, да их једним делом пренесе на структуру крила, а једним делом прими на себе и да затвори структуру крила. Оплата уједно осигурава глаткоћу површине крила и даје аеродинамички облик крилу.
Метална оплата крила у највећем броју случајева је од дуралског лима. Дебљина нормалне оплате се креће од 0,4 до неколико милиметара. 
Да би се што рационалније искористио материјал, носећа оплата се може израђивати заједно са уздужницама и то је панел оплата. Овакви панели омогућавају да се много ефикасније искористе механичка својства метала. При томе се добија и на квалитету површине, смањује се број спојних шавова чиме се много лакше обезбеђује херметичност крила, а самим тим и могућност примене унутрашњости крила као интегралног резервоара за гориво

[Slika 15](../../../obradjeno/konstrukcija_aviona/konstrukcija_aviona-6/slike/15.png)

Складиштење горива

Гориво се често носи у крилима авиона са носећом оплатом. Такође, унутар крила се може уградити гумени резервоар за гориво.
На слици је приказан пресек крила једног транспортног авиона. Ова структура повећава чврстоћу уз 
смањење тежине. „Мокро крило“ је у суштини крило које има могућност смештаја горивних резервоара.

[Slika 16](../../../obradjeno/konstrukcija_aviona/konstrukcija_aviona-6/slike/16.png)

Предност резервоара са савитљивом гумом је потреба за мањим отвором по површини крила, па велики део структуре крила може остати непромењен. Неопходно је обезбедити и правилно заптивање целе конструкције крила.

Крило сендвич конструкције

Крило сендвич конструкције је настало даљим усавршавањем интегралног крила на тај начин што је дошло до знатног повећања дебљине оплате на рачун уклањања уздужница и ребара и слабљења рамењача које се претварају у уздужне зидове. 
Оплата постаје главни конструкцијски носећи елемент. 
Ово крило има малу масу, минимални отпор, велику жилавост и једноставно је за израду. Овде је примењена вишеслојна сендвич оплата, која се састоји од најмање два танка лима између којих се налази материјал за испуну. 
Као материјал за испуну може се користити пенаста смола или цевчице у облику пчелињег саћа израђеног од лаких метала или пластичних маса.

[Slika 17](../../../obradjeno/konstrukcija_aviona/konstrukcija_aviona-6/slike/17.png)